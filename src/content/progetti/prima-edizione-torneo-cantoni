---
  draft: false
  title: " Il ritorno dei Cantoni"
  snippet: "La prima edizione del Torneo dei cantoni. Quasi 200 partecipanti, rappresentanti degli 8 rioni cittadini, si sfideranno in 6 discipline sportive nell’arena di gioco del Movi. 
"
  image: {
    src: "/img/progetti/pre-cantoni-2024.jpg",
    alt: "Bagna cauda movi"
  }
  publishDate: "2024-11-22"
  category: "SPORT"
  tags: ["torneo", "comunità"]
---
Ci siamo! Tra una manciata di ore inizierà la prima edizione del Torneo dei cantoni di Centallo. Si comincia venerdì 19 luglio, poi si andrà avanti nelle giornate di sabato e domenica. Quasi 200 partecipanti, rappresentanti degli 8 rioni cittadini, si sfideranno in 6 specialità sportive diverse nell’arena di gioco del Movi. 

Saranno giornate magiche, piene di tanto sport e altrettanto divertimento. Si susseguiranno i tornei di bocce, calcio con le bolle, pallavolo, tiro alla fune, staffetta ad ostacoli e roverino (quest’ultimo è un gioco a squadre il cui scopo è centrare un bastone, tenuto in zona apposita al limite del campo avversaria, con un anello di corda, detto roverino). Alla fine si stilerà la classifica generale per assegnare il montepremi finale. 

I numeri danno l’idea della grande macchina che si è messa in moto da mesi. Fondamentale sarà l’impegno dei volontari e delle volontarie per realizzare l’evento dell’estate. La manifestazione è nata dalle ceneri di un altro torneo, in auge tra gli anni Novanta e Duemila, qui riproposto in un formato ampliato e rinnovato.

Tutto è iniziato a novembre con un intenso lavoro di ideazione e stesura del regolamento ufficiale. Dopodiché la mappa geografica di Centallo è stata divisa in 8 zone, i Cantoni. In rigoroso ordine alfabetico sono: Aia Grande, Centro, Levante (zona San Michele), Oltregrana (frazione Boschetti), Ponente (piazza don Gerbaudo e dintorni), Roata Chiusani, San Biagio e Scuderia (zona piazza Dotto, via Torino).
A seguire, nel mese di maggio, un nutrito gruppo di “postini” ha consegnato centinaia di lettere di invito nelle buche di tutte le famiglie centallesi, per coinvolgere l’intero paese. Quindi ogni Cantone ha chiamato a raccolta i suoi abitanti, con l’obiettivo di schierare la rappresentativa vincente. Poi, a inizio luglio, alla presenza dei referenti delle squadre e degli organizzatori, sono stati sorteggiati i gironi delle varie discipline sportive.

Alla vigilia del fischio d’inizio, i volontari stanno finendo gli ultimi preparativi. C’è grande fermento. Nella tre giorni sarà presente anche uno stand per cibo e bevande e ci saranno molti momenti di convivialità. L'invito a partecipare per sostenere le proprie compagini è esteso anche ai tifosi. Chi vincerà?




