---
  draft: false
  title: "Dibattito politico"
  snippet: ""
  image: {
    src: "/img/progetti/dibattito2022.jpg",
    alt: "Bagna cauda movi"
  }
  publishDate: "2022-09-22"
  category: "COMUNITA'"
  tags: ["politica", "comunità"]
---
C’era il pubblico delle grandi occasioni all’anfiteatro Perrucchetti di Centallo, venerdì 22 settembre 2022, per ascoltare il dibattito politico organizzato dal Movi, in vista delle imminenti elezioni del Parlamento.

Ad introdurre la serata è stato Duccio Chiappello, professore di filosofia al Liceo di Fossano, che ha incentrato il suo intervento parlando dell’importanza del voto e spiegando i motivi della centralità della politica ai giorni nostri.

A seguire, sono stati chiamati al confronto i cinque principali partiti politici nazionali, rappresentati dai loro esponenti locali.
In poco meno di due ore, sono stati affrontati alcuni dei più rilevanti temi dell’attualità: dall’ambiente alla scuola, passando per il lavoro e la sanità. Si sono susseguite diverse idee sul futuro dell’Italia, con uno sguardo specifico al territorio cuneese. 
Ogni discorso è stato seguito con attenzione. Tra il folto pubblico si sono visti anche dei taccuini, per prendere nota delle promesse elettorali (forse per ricordarle a distanza di tempo) e non sono mancate le interrogazioni da parte degli attenti ascoltatori.

Gli organizzatori, con grande accuratezza, hanno garantito egual tempo di parola alle liste presenti (2 minuti per intervento), riuscendo sempre a mantenere un confronto pacato e costruttivo, mai sopra le righe. 

La risposta dei cittadini ed elettori ha superato ogni più rosea previsione. Erano moltissimi anche i giovani, a riprova che l’interesse per la cosa pubblica è ancora ben presente nelle nuove leve. In generale, si è trattato di un incontro che ha visto la partecipazione di tutto il paese. Molti sono stati i giudizi positivi per aver pensato e realizzato un serio appuntamento informativo, di servizio pubblico. D’altronde, come diceva Luigi Einaudi, cuneese e Presidente della Repubblica, è necessario «Prima conoscere, poi discutere, poi deliberare». 

Questa è stata la prima occasione per il neonato direttivo del Movi di presentarsi agli occhi della comunità centallese, in vista di un ricco calendario di eventi futuri. È stato davvero un debutto con il botto. 
