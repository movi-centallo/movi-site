---
  draft: false
  title: " Torneo dei Cantoni 2024"
  snippet: "È stato bello coinvolgere persone nuove, che di solito non frequentano il Movi. Abbiamo creato uno spazio di incontro che non c’era. Lo sport è un linguaggio universale, capace di appianare le differenze; è un veicolo per conoscere gli altri"
  image: {
    src: "/img/progetti/torneo-cantoni-24.jpg",
    alt: "Torneo Cantoni Centallo 2024"
  }
  publishDate: "2025-04-18"
  category: "SPORT"
  tags: ["torneo", "comunità"]
---
«Aia grande vince il Torneo dei cantoni!»- lo proclama il presidente del Movi, Stefano Giolitti, nel pomeriggio di domenica 21 luglio 2024. Un tripudio di fumogeni giallo-verdi satura l’aria del campo da calcio del Movi di Centallo, insieme alle grida di esultanza dei trionfatori. 

È stata una vittoria sul filo del rasoio, agguantata per un solo punto in più rispetto al Cantone di Roata Chiusani (58 punti a 57), ottimo secondo posto. Terzo gradino del podio per San Biagio (44). Il rione Oltre Grana porta a casa il premio speciale per la migliore tifoseria, davvero molto calorosa. Tutti i Cantoni si sono distinti per le ottime prestazioni sportive e la correttezza dentro e fuori dal campo.
Aia grande riceve l’ambita coppa del Torneo e scrive il suo nome nel novero dei vincitori di questo neonato appuntamento dell’estate centallese. Oltre all’onore per il trionfo, i campioni hanno vinto anche 1000 euro, mentre 700 euro spettano ai secondi e 500 euro ai terzi in classifica.

Sono stati tre giorni davvero intensi. Lo si legge anche nelle facce dei volontari del Movi. Volti stanchi, ma incredibilmente felici per il buon esito della manifestazione. Quasi 30 persone, con le maglie bianche e blu, sono state “l’altra squadra” che ha permesso alle 8 formazioni di competere e darsi battaglia da venerdì 19 luglio alla domenica sera. Oltre a quelli già citati, erano iscritti a partecipare anche i cantoni Centro, Levante (zona San Michele), Ponente (piazza don Gerbaudo e dintorni) e Scuderia (zona piazza Dotto, via Torino).

Tutto è iniziato venerdì con la sfilata dei gruppi, accompagnati dagli striscioni e dal frastuono delle trombette: il clima è diventato subito rovente. Poi si è entrati nel vivo dei giochi. Si sono disputate le partite dei gironi di bocce, calcio con le bolle, pallavolo e roverino.

Sabato è stato il turno delle semifinali e il calore del pubblico si è fatto sentire ancora di più. Nel frattempo, l'infaticabile gruppo di cuochi ha preparato (per gli atleti e non solo) dei deliziosi panini, tranci di pizza e focaccia oltre alle patatine. La serata si è conclusa con il karaoke di gruppo, tanto bello quanto improvvisato.

Domenica, dalle 14 in poi, è venuto il momento delle finali. Si sono svolte anche le gare a eliminazione diretta del tiro alla fune. Ultima attesissima gara è stata la staffetta (composta dalla corsa con i sacchi, salto delle balle di fieno e altre prove). A sera, l’enorme tavolata allestita sotto il portico dei locali parrocchiali ha accolto tutti gli atleti per la meritata cena. 



